Fujin uusi kuitu mahdollistaa nopeat kotiyhteydet
10.09.2002 09:47

Japanilainen Fuji Photo Film on kehittänyt uuden optisen kuidun nopeita tietoliikenneyhteyksiä varten. Yhtiön mukaan kuitu soveltuu erityisesti kotitalouksien käyttöön edullisuutensa takia.

Fujin edustajan mukaan uuden optisen kuidun mahdollistama nopea yhteys tulee "merkittävästi halvemmaksi" kuin perinteisten kuitujen käyttö. Nihon Keizai -talouslehti puolestaan arvioi, että Fujin uuden kuidun käyttökulut tulevat olemaan alle kymmenyksen tavanomaisesta. Lehden mukaan yhtiö arvelee saavansa kuidun markkinoille ensi vuoden maaliskuussa.

Fuji Photo Film on Japanin suurin ja yhdysvaltalaisen Eastman Kodakin jälkeen maailman toiseksi suurin filminvalmistaja. Yhtiö on viime aikoina laajentanut liiketoimintaansa myös kuitukaapeleihin, joista se toivoo lisäpuhtia tulokseen.

Nopeiden Internet-yhteyksien kysyntä on kasvanut nopeasti Japanissa, jossa adsl-liittymiä on jo 3,6 miljoonaa kappaletta. Nopeisiin adsl-yhteyksiin käytetään nykyisin puhelinkaapeleita, jotka optiset kuitukaapelit korvannevat seuraavien muutaman vuoden sisällä.

(MTV3-AFP-Reuters)
